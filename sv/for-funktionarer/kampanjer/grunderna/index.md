---
lang: sv
slug: grunderna
ref: official.campaign.basics
title: Kampanjens terminologi
kicker: |
    I Zetkin är kampanjer ett sätt att tematiskt eller under en begränsad
    tid samla aktioner som hör ihop, ofta därför att de genomförs med samma
    syfte.
---

Exempel på kampanjer kan vara "Feministisk kampanj 2017", "Höstkampanj 2018"
eller "Mobiliseringskampanj inför 1 maj 2019". Kampanjer fylls med aktioner,
som i sin tur är en viss aktivitet på en viss plats vid en viss tid.

Kampanjverktyget i Zetkin lämpar sig bäst för enkla aktioner, arbetspass
och mindre arrangemang, snarare än exempelvis kurser och studiecirklar, även
om vissa organisationer framgångsrikt använt kampanjverktyget även för sådant.

## Terminologi
På många ställen i Zetkin används konsekvent specifika ord för att beskriva de
olika delarna och rollerna i en kampanj.

För att få en djupare förståelse för arbetet med kampanjer, och hänga med
utan problem i den här manualen, är det klokt att först försäkra dig om
att du förstår de olika termerna. Fortsätt läsa för utförliga beskrivningar
av följande kampanjrelaterade termer:

* [Kampanj](#kampanj)
* [Kampanjansvarig](#kampanjansvarig)
* [Aktion](#aktion)
* [Aktivitet](#aktivitet)
* [Plats](#plats)
* [Anmälan](#anmlan)
* [Bokning](#bokning)
* [Deltagare](#deltagare)
* [Aktionsansvarig](#aktionsansvarig)

### Kampanj
Kampanjen är den högsta nivån av kategorisering i kampanjverktyget. Den
används för att samla aktioner under ett gemensamt paraply, exempelvis baserat
på tema (ex "Feministisk kampanj 2017"), ett syfte (ex "Mobiliseringskampanj
inför 1 maj 2019") eller en tidsperiod (ex "Höstkampanj 2018").

Varje kampanj har ett namn, en beskrivning och en kampanjansvarig som är
synliga såväl för funktionärer som de aktivister som vill delta i kampanjen.

### Kampanjansvarig

En person utses till kampanjansvarig. I den egna organisationen kan ett sådant
ansvar betyda lite olika saker, och ibland kan det vara fördelat på en grupp
snarare än en enskild person.

> Aktivister som vill avboka sig kontaktar den som är kampanjansvarig.

I Zetkin betyder kampanjansvaret enbart att man är den person som aktivister
ska kontakta om de har frågor om kampanjen, exempelvis om de blivit bokade på
en aktion och sedan behöver ställa in.

### Aktion
En aktion kan i teorin vara vilken enkel aktivitet som helst som äger rum på
en viss plats vid ett visst tillfälle. Det är _aktiviteten_ och _platsen_ som
tillsammans med start- och sluttid definierar aktionen.

En aktion kan exempelvis vara en flygbladsutdelning (aktivitet) på Gustaf
Adolfs Torg (plats) mellan 11.00 (starttid) och 13.00 (sluttid) den 9 sep 2018.

En aktion kan också vara ett volontärs- eller arbetspass, skift eller dylikt i
en mer kontinuerlig verksamhet. Exempelvis i informationsbåset under ett stort
arrangemang eller ett av fyra dagliga pass i en valstuga.

Utöver aktivitet, plats och tid kan en aktion också beskrivas med en kort text,
exempelvis för att förtydliga själva uppgiften (ex "vi delar bara ut materialet
om sjukvård").

Aktivister kan anmäla sig till aktioner och bli inbokade av funktionärer. De
som blivit inbokade kallas _deltagare_. En av deltagarna måste utses till
_aktionsansvarig_.

### Aktivitet
En aktivitet är _det man gör på en aktion_, exempelvis "Flygbladsutdelning",
"Barnpassning", "Telefoncentral" eller "Flashmob".

I Zetkin Organize bygger man upp en databas med olika typer av aktiviteter och
väljer ur en lista när man skapar aktioner. På det sättet kan Zetkin föra
statistik, filtrera och söka baserat på aktiviteter.

> Du kan skriva tips för aktiviteter som skickas till deltagare i aktioner av
> den typen.

Aktiviteter kan ha en kort beskrivning, exempelvis för att ge generella tips
och instruktioner som är relevanta för aktiviteten. Dessa beskrivningar skickas
med i påminnelsen till alla deltagare vid aktioner.

### Plats
En plats är en namngiven geografisk punkt med longitud och latitud. Precis som
med _aktiviteter_ sparas dessa i Zetkin för att underlätta statistik, analys
av geografisk spridning, filtrering och sökningar baserat på plats.

Platser hanterar du i det separata [kartverktyget](/sv/for-funktionarer/kartor-och-platser)
i Zetkin Organize.

### Anmälan
> Anmälan och bokning till aktioner sker i flera steg. Läs mer
> [ur funktionärens perspektiv](../aktioner/bokningar) eller
> [aktivistens perspektiv](/sv/for-aktivister/kampanjer/delta-i-tre-steg).

En aktivist kan anmäla sig till en aktion genom Zetkins aktivistgränssnitt. En
anmälan innebär att aktivisten vill delta i aktionen, men som funktionär kan
du välja att exempelvis boka in aktivisten på en annan aktion. En anledning kan
vara att väldigt många anmält sig till en aktion, medan väldigt få anmält sig
till en annan, parallell aktion på en annan plats i staden.

I praktiken innebär anmälan alltid att aktivisten bör räkna med att bli inbokad,
eftersom det är väldigt sällan en organisation nekar en aktivist att delta.
Däremot kan den slutgiltiga bokningen skilja sig något från anmälan.

### Bokning
Som funktionär kan du boka in en aktivist på en aktion. Antingen därför att
aktivisten har anmält sig genom Zetkin, eller därför att du på något annat
sätt fått reda på att personen vill delta.

> Endast inbokade deltagare får påminnelser från Zetkin.

Det är endast de aktivister som är inbokade (inte bara _anmälda_) som får
påminnelser när en funktionär [skickar dem](../aktioner/paminnelser) genom
Zetkin Organize.

En aktivist som är bokad kan inte själv avboka sig, utan måste kontakta den
som är kampanjansvarig.

### Deltagare
En aktivist som är inbokad på en aktion kallas för en deltagare. Alla deltagare
får den påminnelse som funktionärer kan skicka ut genom Zetkin Organize. Där
står bland annat vem som är aktionsansvarig.

### Aktionsansvarig
En av deltagarna i en aktion måste av en funktionär utses till ansvarig för
aktionen. Vad ansvaret innebär är upp till organisationen, men vanliga exempel
är att ta med sig material (så att övriga deltagare bara kan dyka upp), att
vara extra förberedd/erfaren (så att övriga deltagare kan känna mindre press)
och att i förväg kontakta övriga deltagare personligen för att försäkra sig om
att de kommer dyka upp.

> I påminnelsen till den som är ansvarig finns kontaktuppgifter till alla
> övriga deltagare.

I den påminnelse som går ut till deltagare finns kontaktuppgifter till den som
är aktionsansvarig.

Den ansvarige får en separat påminnelse där kontaktuppgifter till samtliga
deltagare finns med.
