---
lang: sv
slug: skapa-ringuppdrag
ref: official.phonebank.createassignment
title: Skapa ringuppdrag – manuellt eller med mallar
kicker: |
    Det kraftfulla ringuppdraget styrs av många parametrar. När du skapar
    ringuppdrag kan du ha full kontroll över varje inställning, eller komma
    igång på sekunder med mallar.
---

I _Dialog_-sektionen i Zetkin Organize kan du se en lista på ringuppdrag,
redigera befintliga uppdrag eller skapa nya. Du skapar ett nytt ringuppdrag
genom att klicka på knappen "Lägg till".

## Skapa ringuppdrag i tre steg
> Ringare lägger du till först efter att du skapat ringuppdraget.

Panelen "Skapa ringuppdrag" leder dig genom tre steg. De första två går ut på
att definiera uppdragets målgrupp och syfte, antingen manuellt eller utifrån
någon av Zetkins fördefinierade mallar. I det sista steget matar du in namn,
start- och slutdatum och annan information om uppdraget.

### 1. Uppdragets målgrupp
Ringuppdragets målgrupp är de personer som ska bli ringda under uppdraget. 
Målgruppen [definieras som en smart sökning](../ringuppdrag#mlgrupp-syfte-och-ringk).

Om du vill använda en av Zetkins fördefinierade mallar klickar du på mallen
i panelen och ställer in eventuella inställningar. Den enda mallen som idag
finns för målgrupp väljer alla som har en viss etikett.

Efter att du valt mall klickar du på den blå knappen i botten av panelen.

Om du hellre vill definiera målgruppssökningen manuellt kan du hoppa över det
här steget genom att klicka på "Definiera urvalsregler manuellt senare".

Oavsett vad du väljer kommer du att kunna redigera sökningen i efterhand.

### 2. Uppdragets syfte
Det finns tre olika mallar för ringuppdrags syfte. Välj en mall genom att
klicka på den, fyll i eventuella inställningar, och gå sedan vidare genom att
klicka på den blå knappen i botten av panalen.

Om du föredrar att definiera syftet som en smart sökning manuellt kan du hoppa
över steget genom att klicka på "Definiera urvalsregler manuellt senare".

#### Informera
Välj _Informera_ om du vill skapa ett ringuppdrag för att ringa runt till
alla i målgruppen och exempelvis informera om något. Alla i målgruppen kommer
att bli ringda tills de blivit nådda.

#### Mobilisera till kampanj
Välj _Mobilisera till kampanj_ om syftet med ringuppdraget är att boka in
personer på aktioner i en viss kampanj. Alla i målgruppen kommer att bli
ringda tills de bokats in på någon aktion i den aktuella kampanjen, och sedan
igen efter att den aktionen passerat.

#### Håll kontakten
Välj _Håll kontakten_ om du vill ringa personer med jämna mellanrum. Du anger
själv hur ofta du vill att personen ska bli ringd, exempelvis var tredje månad
eller en gång om året. Personer som blivit nådda inom den angivna intervallen
blir inte ringda igen förrän perioden passerat.

### 3. Redigera inställningar och slutför
I det tredje steget anger du namn, beskrivning, uppdragets start- och slutdatum
samt minsta tid mellan återförsök.

Om du använt en mall för ringuppdragets syfte är uppdragets namn och beskrivning
redan förifyllda. Kontrollera att de ser bra ut.

Som standard startar ringuppdrag den dag de skapas, och slutar en månad senare,
men du kan själv ange vilka datum du vill. Det är mellan dessa datum som ringare
har tillgång till uppdraget i Zetkin Call.

Inställningen _Timmar mellan återförsök_ anger vilken som är den minsta tillåtna
tiden som kan passera mellan att en person söks. En person som inte svarar
placeras sist i ringkön. Men om ringkön är liten, exempelvis i slutet av ett
ringuppdrag, kan samma person snabbt vara tillbaka igen. Om _Timmar mellan
återförsök_ är tre timmar kommer samma person max att bli ringd en gång var
tredje timme, även om personen är den enda som återstår i kön.

### Godkänn och skapa uppdrag
När du är nöjd med inställningarna klickar du på Skapa ringuppdrag. Uppdraget
sparas, och panelen byts ut mot ringuppdragspanelen. I denna panel kan du bland
annat redigera målgrupps- och syftessökningar manuellt, samt
[utse och hantera ringare](../ringare) som ingår i uppdraget.
